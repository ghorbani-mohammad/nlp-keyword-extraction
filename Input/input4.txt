به گزارش خبرگزاری رویترز، دونالد ترامپ در یادداشتی ویژه به «رابرت لایت هایزر» نماینده تجاری آمریکا دستور داد تا در سازمان تجارت جهانی برای اصلاح عنوان کشورهای ثروتمندی که خود را کشورهای «در حال توسعه» می خوانند و از مزایای سازمان تجارت جهانی سوء استفاده می کنند، اقدام کند.

ترامپ در این یادداشت هشدار داده است چنانچه عنوان این کشورها اصلاح نشود و در فهرست کشورهای ثروتمند قرار نگیرند، اقدامی یک جانبه اتخاذ خواهد کرد.

بر اساس این گزارش، رئیس جمهوری آمریکا از شماری از اعضای سازمان تجارت جهانی و به صورت مشخص ۱۰ کشور نام برده که خود را به صورت یک طرفه کشورهای در حالی توسعه می دانند و این در حالی است که به گفته ترامپ آن ها کشورهای ثروتمند هستند و نه در حال توسعه.

ترامپ از کشورهای برونئی، هنگ کنگ، کویت، ماکائو، قطر، سنگاپور، امارات، مکزیک، کره جنوبی و ترکیه به عنوان کشورهای ثروتمند عضو سازمان تجارت جهانی نام برده است.

 رئیس جمهوری آمریکا هدف از اصلاح عنوان این کشورها را جلوگیری از سوء استفاده آن ها از مزایای تجارت یاد کرده که به دلیل قوانین و اصول سازمان تجارت جهانی به این مزایا دست پیدا می کنند.

وی تهدید کرد: چنانچه ظرف ۹۰ روز آینده سازمان تجارت جهانی اقدامی در جهت اصلاح این مورد خاص نکند، آمریکا همکاری اش با کشورهای مذکور را به عنوان کشورهای در حال توسعه متوقف خواهد کرد و از هیچ یک از این کشورها در چارچوب سازمان همکاری و توسعه اقتصادی حمایت نخواهد کرد.

ترامپ همچنین در توییتی نوشت: سازمان تجارت جهانی ورشکسته شده در حالی که ثروتمندترین کشورهای جهان به خاطر دور زدن این سازمان و دستیابی به تعاملات اقتصادی خاص، خود را در حالی توسعه معرفی می کنند. کافی است.

بر اساس قوانین سازمان تجارت جهانی، برای کمک به رقابت محصولات تولیدی در کشورهای در حال توسعه، برقراری نظام تعرفه‌های ترجیحی با هدف اعطای امتیازات تجاری به بعضی از فراورده‌های این کشورها مجاز است.