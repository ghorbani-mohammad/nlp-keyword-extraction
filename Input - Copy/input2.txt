حجت‌الاسلام احمد سالک کاشانی عضو کمیسیون فرهنگی مجلس شورای اسلامی در گفت‌وگو با خبرنگار پارلمانی خبرگزاری فارس، درباره ولنگاری فرهنگی و بدحجابی در جامعه و عدم ایفای وظایف 26 دستگاه متولی عفاف و حجاب گفت: انقلابیون و مؤمنین از وضعیت ولنگاری فرهنگی و بدحجابی و بی‌حجابی و در حقیقت بعضی مواقع کشف حجاب بسیار ناراحت هستند.

وی افزود: امنیت فرهنگی مردم با ولنگاری‌های فرهنگی و بدحجابی‌ها به خطر افتاد است.

عضو کمیسیون فرهنگی مجلس تصریح کرد:‌ 26 دستگاه در جمهوری اسلامی با بیش از 300 مأموریت می‌بایست در دستگاه‌های خود  موضوع حجاب و عفاف را اجرایی کنند.

سالک کاشانی گفت: من یکسال در این 26 دستگاه که باید در موضوع عفاف و حجاب که باید مأموریت‌‌شان را انجام می‌دادند نظارت داشتم که تداخل وظایف و عدم ضمانت اجرایی مصوبات شورای عالی انقلاب فرهنگی و نظارت نداشتن و باور نداشتن مدیران اشکالات این قانون است.

وی خاطرنشان کرد: نتیجه آن شد که طرحی را برای ارتقای دستگاه‌ها در مسائل اخلاقی با برند عفاف و حجاب دیده‌ایم که بزودی در این باره موضوع را مطرح خواهم کرد که برهمین اساس موضوع تداخلات را حل کرده و هیچ دستگاهی حق ندارد بگوید این موضوع در زمره وظایف من است و این موضوع از وظایف من نیست.

عضو کمیسیون فرهنگی مجلس گفت: ضمانت اجرایی برای این موضوع دیده‌ایم و دادستان مسئول نظارت بر این دستگاه‌ها است. ضمن اینکه مدیرانی که باور به این قانون نداشته‌اند را با برخی اقدامات پای کار آورده و آنها باید به عنوان بالاترین مقام به سایرین پاسخگو باشند.

نماینده مردم اصفهان در مجلس افزود: در این طرح مشکلات 26 دستگاه را حل کرده‌ایم.

وی تصریح کرد: بیش از 60 مؤسسه آمریکایی به ترامپ رئیس جمهور آمریکا براساس جنگ نرم قول داده بودند که با هدف براندازی نظام جمهوری اسلامی ایران تلاش کنند.

حجت‌الاسلام سالک کاشانی گفت:‌ کمیته‌های متعددی از سوی آنها با تکیه بر رشد ابزارهای فضای مجازی و سایت‌های اینترنتی تشکیل داده‌اند و مدام علیه اعتقادات ما اقدامات عملیاتی انجام می‌دهند که می‌توان به آزادی، آزادی مذهب، چهارشنبه سفید به دنبال القای بخشی اقدامات هستند و با همین اقدامات به دنبال آن هستند تا مخاطب پیدا کنند و دشمن به دنبال استفاده از همین مسئله است.

وی تصریح کرد:‌ وضعیت مدارس و آموزش و پرورش و آموزش عالی و دانشگاه‌ها در موضوع عفاف و حجاب مطلوب نیست و نتوانسته‌آیم معارف دین را به فرزندان این آب و خاک به عنوان امانت الهی تعلیم دهیم و برهمین اساس در آن مراکز هم اشکالاتی را داریم.

حجت‌الاسلام سالک کاشانی گفت: دشمن با هجمه سنگینی که آورده به دنبال جنگ تبلیغاتی علیه جمهوری اسلامی است و با عرفان‌های نو و ارتباطات نامشروع و انواع فسادها به دنبال ضربه به جمهوری اسلامی است.

وی گفت:‌ همت و جدیتی که باید برخی مدیران در قبال بی‌حجابی و بدحجابی داشته باشند هم کم است و از طرف دیگر خانواده‌هایی که باید تعهداتی را نسبت به این حکم الهی داشته باشند ضعیف عمل کرده و حوزه‌های علمیه و اساتید و دانشگاه‌ها هم به اندازه مطلوب نتوانسته‌اند معارف دین را برای جامعه معرفی کنند.

به گزارش خبرگزاری فارس، مخاطبان گرامی با ثبت سوژه ای در بخش فارس من با عنوان اجرای مصوبه شورای عالی انقلاب فرهنگی در مورد حجاب و عفاف، رمز و راز پروپاگاندای رسانه ای درباره حجاب یا بی حجابی، تعیین تکلیف در برخورد با مساله بی حجابی، بی حجابی و رقص در فضای مجازی!، رعایت کامل پوشش و حجاب اسلامی در ادارات و مراکز دولتی و خصوصی، به کشف حجاب در انظار عمومی رسیدگی کنید، نه به بدحجابی، درخواست برخورد قاطعانه ماموران مترو با بدحجابی و بی حجابی و‌ناهنجاری های اخلاقی، درخواست برخورد قانونی با سلبریتی های مروج بی حجابی و بد حجابی خواستار پیگیری این موضوع شدند. 