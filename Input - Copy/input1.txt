 شادمهر کاظم‌زاده نماینده مردم دهلران در مجلس شورای اسلامی در گفت‌وگو با خبرنگار پارلمانی خبرگزاری فارس گفت: در کل کشور خرید گندم توسط دولت در وضعیت فعلی 20 درصد کاهش دارد البته در مناطق سردسیر و استان ‌ها غربی این میزان نسبت به سال گذشته 50 درصد کاهش پیدا کرده است.

 وی افزود: متأسفانه گندم تولیدی خوراک دام می‌ شود این در حالی است که هر کیلو جو 2350 تومان بوده و هر کیلو گندم 1700 تومان است .

نماینده مردم دهلران در مجلس  تصریح کرد: دامدار، گندم را که ارزان‌تر از جو است خریداری کرده و به دامش می‌دهد.

کاظم‌زاده خاطرنشان کرد: حجم زیادی از گندم به کشورهای همسایه قاچاق می‌شود زیرا گندم در این کشورها بین 4 هزار تا 4500 تومان است.

وی گفت: برخی کشاورزان که توانایی انبار کردن گندم را دارند محصول خود را دپو کرده و حاضر نیستند آن را به خرید فعلی تضمینی که دولت اعلام کمرده تحویل دهند و بنا دارند تا هنگام بی‌ثباتی و افزایش نرخ گندم آن را به بازار عرضه کنند.

نماینده مردم دهلران در مجلس افزود: دولت در سال جاری باید به دلیل کمبود گندم 5 میلیون تن از خارج وارد کند این در حالی است که به اعضای هر کیلوگندم وارداتی باید 4 هزار تومان پرداخت کند.

وی خاطرنشان کرد: به هیچ‌وجه کاهش تولید گندم در سال جاری نداریم بلکه شاهد افزایش تولید هم بوده‌ایم اما چون سیاست‌های دولت در اعلام نرخ خرید تضمینی گندم اشتباه و غلط است شاهد آن هستیم که کشاورزان کمتر به تحویل گندم خود به نرخ فعلی خرید تضمینی به دولت تمایل دارند.

کاظم‌زاده تصریح کرد: دولت  در بودجه سال جاری نرخ خرید تضمینی گندم را کیلویی 1600 تومان به مجلس پیشنهاد داده بود اما نمایندگان، یارانه نان صنعتی را حذف کرده و با صرفه‌جویی هزار میلیارد تومانی ایجاد شده این نرخ را به 1700 تومان رساندند.

وی افزود: دولت اگر قیمت خرید تضمینی گندم را تا چند روز آینده اصلاح نکرده و به آن را به 2300 تومان نرساند گندمی که از چرخه تحویل به دولت خارج شده باز نخواهد گذشت و به سمت قاچاق یا خوراک دام سوق  پیدا خواهد کرد.

نماینده مردم دهلران در مجلس تصریح کرد: چرا دولت به جای اینکه گندم را به نرخ پیشنهادی 2300 تومان خریداری کند باید مجبور شود در چند ماه آینده آن را به نرخ 4 هزار تومان از خارج وارد کند و عنایتی هم به کشاورز ایرانی نداشته باشد.

وی افزود: دولت اگر فقط افزایش 500 تومانی به نرخ خرید تضمینی گندم را اعمال کند 5 میلیون تن گندم به سیلوها بازخواهد گشت و اصلاً نیازی به واردات نخواهیم داشت و با این کار صرفه‌جویی خواهیم کرد و به جای آنکه مابه‌التفاوت به جیب کشاورز خارجی برود بهتر است به سفره کشاورز داخلی هدایت شود.

به گزارش خبرگزاری فارس، مخاطبان گرامی با ثبت سوژه‌ای در بخش «فارس من» با عنوان «گندمکاران را دریابید» خواستار پیگیری این موضوع شدند. 